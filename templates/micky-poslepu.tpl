<p>
Může to znít neuvěřitelně, ale jde to. Jaký trik budeš provádět poslepu? Začni tím nejlehčím, <a href="/micky/3/kaskada.html" title="Kaskáda se třemi míčky.">kaskádou</a>. Protože na míček neuvidíš, je potřeba žonglovat nízko. Tvé hody pak budou přesné a trefíš se do druhé ruky. Jak nízko? Asi 15 až 25 cm. Nejprve tedy natrénuj takto nízkou kaskádu.
</p>

<h3>Zavři oči, brouku</h3>
<p>
{obrazek soubor="poslepuc.png" popisek="Žonglování poslepu."}
Dalším krokem je vyřazení kontroly zrakem. Existuje pár fíglů. Zkus se nejdřív dívat jen na vršky obloučků, po kterých míčky létají. Pak se dívej jenom na stín míčků na stěně. Můžeš taky zkusit žonglovat za svitu měsíce. No a pak stačí zavřít oči. Dá to trochu přemáhání, a tak by možná někoho napadlo zavázat si oči šátkem. Jde to, ale musíš si ho sundat, když ti míčky spadnou. Také je daleko snazší zavřít oči, když už žongluješ, než začít rovnou první hod poslepu.
</p>

<h3>S míčky v posteli</h3>
<p>
{obrazek soubor="poslepub.png" popisek="S míčky v posteli."}
Při žonglování poslepu je dobré sedět nebo klečet na zemi. Získáš tak větší stabilitu. Úplně nejlepší je klečet na posteli, jednak je to měkčí a také ti míčky neutíkají tak daleko. Časem, až získáš trochu jistoty, zkus žonglovat i normálně ve stoje.
</p>

<h3>Vnitřní zrak</h3>
<p>
Se zavřenýma očima začne tvůj mozek víc používat ostatní smysly. Hlavně hmat. Důležité je udržet dokonalý rytmus a přesnost hodů. Míčky můžeš sledovat jen svým vnitřním zrakem. Snaž se uvolnit a soustředit na dlaně, ve kterých máš míčky.
</p>

<h3>Kbelík na hlavu</h3>
<p>
{obrazek soubor="poslepua.png" popisek="Žonglování s kyblem na hlavě."}
Žonglování poslepu je velmi efektní pro obecenstvo. Můžeš žonglovat se šátkem nebo kbelíkem přes oči. Případně jednoho z diváků požádat, aby ti zakryl oči rukama. Když totiž oči jenom zavřeš, není pořádně poznat, jestli náhodou nekoukáš pod řasami. Na závěr je třeba poznamenat, že toto asi není nejlepší trik pro začátečníky. Vyžaduje dokonalé zvládnutí kaskády a velké množství tréninku.
</p>
