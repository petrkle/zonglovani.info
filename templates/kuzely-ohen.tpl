<p>
{obrazek soubor="kuzely-fire.png" popisek="Pochodeň"}
Ohnivé kužely mají místo širší části hliníkovou trubku. Na ní je namotaný knot z kevlaru. Aby kužel hořel, je potřeba nalít na knot <a href="#palivo">něco hořlavého</a>.
</p>

<h3>Bezpečnostní pravidla</h3>
<ol>
<li>Žongluj na volném prostranství, kde nemůžeš nic zapálit.</li>
<li>Obleč se do staršího oblečení z bavlny. Bavlna je důležitá, protože nevzplane snadno jako látky z umělé hmoty.</li>
<li>Měj při ruce kbelík čisté studené vody. Na ochlazení případných spálenin nebo hašení.</li>
<li>Hořlaviny nech v originálním obalu v dostatečné vzdálenosti od místa žonglování.</li>
<li>Žongluj v dostatečné vzdálenosti od diváků.</li>
</ol>

<p>
Připrav si také vlhký bavlněný hadr nebo azbestovou deku. Do nich zabalíš kužely, aby zhasly. A úplně nejlepší je mít i hasicí přístroj.
</p>

<h3>Trénink</h3>

<p>
Ohnivé kužely jsou trochu jiné než obyčejné kužely. Proto nejdřív trénuj za světla s nezapálenými kužely. Když získáš jistotu, můžeš začít trénovat za světla se zapálenými kužely.
</p>
<p>
U ohnivých kuželů je trénink velmi důležitý. Každé zaváhání a spadnutí kuželu přímo bije do očí. Žonglování s ohněm pak přichází o část svého kouzla. Navíc se můžeš i spálit.
</p>

<p>
Takže trénuj za světla s nezapálenými kužely. Pak za světla se zapálenými kužely. A za tmy s ohněm prováděj jen triky, které máš plně zvládnuté.
</p>

<a name="palivo"></a><h3>Palivo</h3>
<p>
Jsou vlastně dvě možnosti, jakou hořlavinu použít.
</p>
<ol>
<li>petrolej</li>
<li>lampový olej</li>
</ol>
<p>
Osobně dávám přednost petroleji. Bývá levnější a méně zapáchá. Na druhou stranu při hoření vzniká více dýmu. Pokud použiješ lampový olej, tak si vyber bezbarvý. Bez přidaných vůní.
</p>

<p>
<strong>NIKDY NEPOUŽÍVEJ</strong> benzín, aceton nebo ředidla. Jsou to hořlaviny I. třídy nebezpečnosti. Hoří velmi rychle a jejich páry jsou výbušné !!!
</p>

<h3>Zapálení kuželů</h3>
<p>
{obrazek soubor="kuzely-fire-fill.png" popisek="Polití hořlavinou"}
Hořlavinu nalij na knot kuželu nad nádobou. Je lepší nalít méně hořlaviny tak, aby z knotu nezačala vytékat. Když přeliješ, bude ti při žonglování z kužele přebytečná hořlavina odstřikovat.
</p>
<p>
Před zapálením odejdi s kuželem nejméně 5 metrů od nádoby s hořlavinou.
</p>  
<p>
{obrazek soubor="kuzely-fire-light.png" popisek="Zapálení"}
Při zapalování drž kužel knotem nahoru. Zapalovačem zapal první kužel, od kterého pak zapálíš ostatní kužely.
</p>

<p>
{obrazek soubor="kuzely-firea.png" popisek="Pochodeň"}
Hořící kužel drž knotem nahoru.
</p>

<h3>Uhašení kuželů</h3>
<p>
Kužel přikryj vlhkým bavlněným hadrem a počkej až uhasne. S hadrem nemávej, nech ho na kuželu ležet, aby k ohni neměl přístup vzduch.
</p>

<h3>Žonglování s ohněm</h3>

<p>
<a href="/img/fire-1.jpg">{obrazek soubor="fire-1-tn.jpg" popisek="Žonglování s ohněm"}</a>
Za tmy s ohněm prováděj jen triky, které máš plně zvládnuté.
</p>

<p>
Ohnivé kužely nejsou stavěné na nepřetržité hoření. Mezi jednotlivými zapálení kuželů si dej chvíli přestávku. Kužely vychladnou a zmenší se tak nebezpečí popálení.
</p>

<p>
<a href="/img/fire-2.jpg">{obrazek soubor="fire-2-tn.jpg" popisek="Žonglování s ohněm"}</a>
</p>

<p>
Pokročilí žongléři můžou s ohněm i <a href="/kuzely/passing/" title="Žonglování více lidí">passovat</a>.
</p>
